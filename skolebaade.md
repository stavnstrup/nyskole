---
title: Frems både
layout: page
---

Frem's sejlerskole råder over fire både. To gaffelriggere
(Frem I og Frem III), en IF'er (Frem II) og en Spækhugger
(Spækuline). Fælles for dem alle er, at de er fantastiske til
skolesejlads og at de hver især repræsenterer de nordiske
bådebyggertraditioner på bedste vis.

Frem I blev søsat i 1939 og er en såkaldt kravelbygget,
gaffeltopsejlsrigget spidsgatter. Båden blev bygget efter man i Frem
havde afholdt et lotteri - hvor præmien var en 30 m2
klassespidsgatter tegnet af Aage Utzon - og på den måde
skaffet den nødvendige kapital til at bygge den. Frem I er tegnet af
Georg Berg, som sammen med Aage Utzon og M.S.J. Hansen var de mest
anerkendte konstruktører af spidsgatter i Danmark.
 
Frem II blev søsat i 1973. Båden er en såkaldt IF'er
(oprindelig kendt som en International Folkebåd). IF'erens skrog
er konstrueret i glasfiber i modsætning til den Nordiske Folkebåd
- efter hvis linier den er bygget - der er en
klinkbygget træbåd. IF'eren er langkølet, hvilket gør den meget
kursstabil og kun lidt krængende og den er derfor fantastisk til
skolesejlads.
 
Frem III blev søsat i 1952.

Spækuline blev søsat i 1983. Båden er tegnet af Peter Bruun i
slutningen af 1960'erne med Aage Utzons "Springeren"
som forbillede, men konstrueret i glasfiber og med finnekøl og
spaderor. Spækhuggeren sejler fra de fleste andre både i let og
mellemluft, men den sejler også godt i hårdere vejr - den
buttede bagende gør, at roret altid er i vandet og det er derfor altid
muligt at styre båden. Der blev produceret over 300 både frem til
slutningen af 1980'erne.

Når man begynder i sejlerskolen i Frem kan man enten sejle i
gaffelriggere eller i glasfiberbåde. På andet år i sejlerskolen skal
man sejle gaffelrigger. Der har været røster gennem tiden, der mente
at gaffelriggerne skulle erstattes med glasfiberbåde, men fordelene
ved gaffelriggerne er stadig større end ulemperne. Først og fremmest
er der plads om bord. Man kan sagtens være 5-6 personer uden at det
føles trangt. Dernæst så er der masser af sejl - storsejl,
fok, klyber, flying jip og topsejl . mange flere end på en
moderne sejlbåd, så man lærer at sejle ordentligt. Endvidere er
gaffleriggerne meget sødygtige, stabile og manøvrebare. Og så er der
alle de hyggelige timer man bruger sammen med de øvrige
sejlerskoleelever i løbet af vinteren på klargøring.

Alle de andre sejlklubber i Svanemøllehavnen sejler i øvrigt også i
gaffelriggere...

