---
title: Kurser på sejlerskolen
layout: page
---


## Sommerkurser

### Praktisk sejlads

Fra maj og frem til september undervises der én gang om
ugen i praktisk sejlads i skolebådene. Som første års elev
kan man vælge om man vil sejle i glasfiberbåd eller gaffelrigger,
mens man som andet års elev skal sejle i gaffelrigger.

Undervisningen er tilpasset besætningens behov – som oftest
er besætningen enten første års elever eller andet års
elever – og består af både praktisk sejlads og teorierne bag.

Første års elever skal efter endt sæson kunne skære op,
falde af, udpege vindretning, stagvende, bomme samt have
øvet og forstået grundelementerne i mand over bord manøvrer
med både stagvending og bomning for at kunne
rykke op som andet års elev.

Andet års elever skal, for at blive indstillet til Frems førerprøve
i praktisk sejlads, kende bådens udrustning, kunne
rigge båden til, kunne gå ind og ud af havn for sejl, samt
vise overblik og føre båden som skipper ved de forskellige
manøvrer som mand over bord, kajtillægning m.v.

Frems førerprøve foregår altid i en gaffelrigger og følger Søfartsstyrelsen
krav til duelighedsprøven i sejlads for fritidssejlere.

Man skal som minimum deltage i 12 undervisningsaftener
pr. sæson, endvidere skal man have deltaget i klargøring af
skolebådene og natsejlads.


## Vinterkurser

### Sejlkundskab


Kurset i sejlkundskab består af tre dele:

* et tovværkskursus, hvor der gennem praktiske øvelser læres
  lukning af tovender, udarbejdelse af faste øjer på tovværk, samling
  af to tovender samt forskellige fastgøringsmetoder.

*  et kursus i sømandsskab, hvor man blandet andet lærer om bådenes
  opbygning og rig, ankring, slæbning, grundstødning og sejlads i
  hårdt vejr. Desuden er der undervisning i meteorologi, førstehjælp
  og brandslukning.

* et kursus i motorlære, hvor man lærer om måling af
  brændstofbeholdning, brændstoftilførelse og tændingssystem,
  smøreoliebeholdning og kølesystem.


Der er en mindre prøve ved kursets afslutning.

Dette kursus er obligatorisk og skal være gennemført inden
man kan gå til praktisk prøve, dvs. det skal tages senest i
vinteren mellem første og andet år, hvis man vil til prøve
efter andet år.


### Navigation

På navigationskurset undervises der i:

* søvejsregler, som omfatter sejladsbestemmelser, skibslys og
  signalfigurer, vigeregler samt forskellige signalformer.

* søsikkerhed, som omfatter sikkerhedsudstyr, redningsmidler og
  redningstjeneste.

*  navigation, som omfatter aflæsning af søkort, kursberegning,
  beregning af fart og distance samt stedbestemmelse.

Kurset afsluttes med skriftlig og mundtlig prøve.



