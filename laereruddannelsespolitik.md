---
title: Læreruddannelse og politik</title>
date: 26. november 2013 - Skoleudvalget
layout: default
---

Alle lærere i sejlerskolen er frivillige. Siden 2003 har det været et
krav, at alle lærere på sommerskolen der underviser 1. og 2. års
elever, skal have gennemgået Dansk Sejlunions kursus for sejlerskole
instruktører. Der kan dog dispenseres fra dette for undervisere
kapsejladskurserne Kap 1 og Kap 2, hvis det er nødvendigt for at få
kvalificerede undervisere. Derudover er det et krav, at man har
gennemført sejlerskolen samt har bestået Frem's førerprøve. Da alle
lærere på skolen dermed har samme fundament, tilstræbes det på denne
måde at undervisningen er så homogen som muligt.
  
Læreraspiranter findes blandt 2. års elever eller fortsætterelever,
der viser talent og interesse for at påtage sig lærergerningen. En
aspirant sejler minimum 1 år som føl sammen med en erfaren lærer, og
helst indenfor det første år skal man deltage i Dansk Sejlunions
kursus. Herefter kan man sejle som vikar eller få sit eget hold.

## Vedligeholdelse af læreruddannelse

Der afholdes hvert år lærermøde inden sæsonstart for alle, både
sommer- og vinterlærere samt vikarer. På dette møde evalueres
foregående sæson, der lægges plan for den kommende sæson. Lærermødet
muliggør at alle lærere på tværs af dage og både kan diskutere emner i
undervisningen, og sammen finde et fælles grundlag for den kommende
sæson.

Der afholdes desuden lærermøde for sommerlærere umiddelbart inden
sæsonstart, samt lærermøde for vinterlærere umiddelbart inden
vinterens sæsonstart. På disse møder tages specifikke emner op efter
ønske fra lærerne.

## Forventninger til lærerne

Der undervises efter Dansk Sejlunions undervisningsmateriale,
suppleret med vores eget materiale da vi underviser i
Gaffelriggere. Der undervises minimum til Søfartsstyrelsens krav til
duelighedsprøven.
